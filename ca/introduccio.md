# Introducció

El flux d'edició i publicació de la documentació de Decidim és *git-centric*. [Git](https://git-scm.com/) és l'eina responsable de mantenir un control de versions dels documents produïts i de publicar-ne la darrera versió on-line.

Cada document té el seu propi repositori a [GitHub](https://github.com/search?q=org%3Adecidim+docs-). I cada repositori està sincronitzat amb el seu propi site a [Netlify](https://www.netlify.com/). D'aquesta manera, cada cop que els canvis fets en un document per una redactora són aprovats per una editora, la nova versió del document és publicada automàticament.

En l'edició i publicació de documents podem distingir dos rols:

- **Administradora de documentació (doc admin)**
  De perfil tècnic, és la persona responsable de preparar el repositori que ha d'allotjar el nou document i de configurar-ne la sincronització amb el site que mostrarà la darrera versió on-line.

- **Redactora**
  Contribueix amb les seves aportacions a la producció de documentació del projecte. En funció del coneixement que tingui de les eines que cal fer servir en podem distingir **redactores** i **redactores avançades**.

Aquesta guia explica pas a pas com instal·lar les eines que cal fer servir així com les passes que cal seguir per contribuir a la documentació del projecte.
